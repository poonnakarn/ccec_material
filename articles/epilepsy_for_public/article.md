## การพักผ่อนกับโรคลมชัก
การนอนหลับไม่เพียงพอ หรือการนอนหลับที่ไม่มีคุณภาพ (หลับไม่สนิท) เป็นปัจจัยกระตุ้นอาการชักที่สำคัญ การพักผ่อนไม่เพียงพอ นอกจากจะกระตุ้นให้เกิดอาการชักถี่ขึ้นแล้ว ยังส่งผลให้อาการชักที่เกิดขึ้นมีความรุนแรง และระยะเวลาของอาการชักที่มากกว่าเดิมด้วย

## กิจกรรมสำหรับผู้ป่วยโรคลมชัก
ผู้ป่วยโรคลมชักสามารถทำกิจกรรมส่วนใหญ่ในชีวิตประจำวันได้เหมือนคนปกติ สามารถทำงานและเล่นกีฬาได้เหมือนคนทั่วไป แต่มีข้อควรระวังสำหรับสิ่งแวดล้อมที่อาจก่อให้เกิดอันตรายถ้ามีอาการชัก เช่น การทำงานในที่สูง การทำงานกับเครื่องจักร การเล่นกีฬาที่ใช้ความเร็ว หรือกีฬาทางน้ำ

## การดื่มสุรา/เครื่องดื่มที่มีแอลกอฮอล์ในผู้ป่วยโรคลมชัก
การดื่มสุราตั้งแต่ 1 แก้วขึ้นไป หรือเบียร์มากกว่า 1 กระป๋อง อาจกระตุ้นอาการชักได้ในผู้ป่วยบางราย นอกจากนี้การดื่มเครื่องดื่มที่มีแอลกอฮอล์เป็นระยะเวลานานมีผลทำให้เกิดภาวะตับแข็ง ซึ่งจะมีผลให้ร่างกายควบคุมหรือกำจัดยากันชักในกระแสเลือดได้ยากมากขึ้น

## ปัจจัยกระตุ้นอาการชักที่ควรหลีกเลี่ยง
ผู้ป่วยโรคลมชักมากกว่าครึ่งจะมีปัจจัยกระตุ้นอาการชักอย่างน้อยหนึ่งปัจจัย ปัจจัยกระตุ้นอาการชักมีมากมายและแตกต่างกันไปในผู้ป่วยแต่ละราย ปัจจัยหลักที่มีข้อมูลได้แก่ การพักผ่อนไม่เพียงพอ ความเครียด ภาวะร่างกายเหนื่อยล้า อาการร้อน ในผู้ป่วยบางรายอาจจะมีปัจจัยกระตุ้นจากแสง ดังนั้นผู้ป่วยโรคลมชักจึงควรสังเกตและหลีกเลี่ยงปัจจัยกระตุ้นเพื่อช่วยให้ควบคุมอาการชักได้ดีขึ้น

## ข้อควรปฏิบัติเมื่ออาการชักเป็นถี่มากขึ้น
เมื่ออาการชักเป็นถี่มากขึ้น ผู้ป่วยสามารถดูแลตนเองเบื้องต้นได้โดยการสังเกตและหลีกเลี่ยงปัจจัยกระตุ้นอาการชัก ทานยาให้สม่ำเสมอและตรงเวลา ในกรณีที่มียาฉุกเฉิน แนะนำให้พกติดตัวและทานเมื่อมีปัจจัยกระตุ้นอาการชัก หรือมีอาการเตือน ในขณะเดียวกับควรติดต่อเพื่อปรึกษาแพทย์ที่ดูแลรักษาเพื่อขอคำแนะนำเพิ่มเติม

## ความสำคัญของการทานยาตรงเวลา
การกันชักหลายชนิดช่วยควบคุมอาการชักได้ดี แต่ก็มีข้อจำกัดในเรื่องของระยะเวลาในการออกฤทธิ์ ยากันชักบางชนิดสามารถทานวันละครั้งได้ ในขณะที่บางชนิดออกฤทธิ์สั้นจึงต้องทานทุก 6-8 ชั่วโมง การทานยาไม่ตรงเวลาหรือลืมทานยาจะส่งผลให้ระดับยากันชักในเลือดลดลงจากที่ควรจะเป็น ส่งผลให้เกิดอาการชักมากขึ้นได้

## ความสำคัญของการไปพบแพทย์ตามนัด
แพทย์ผู้ทำการรักษาจะกำหนดระยะเวลาในการนัดหมายผู้ป่วยแต่ละรายแตกต่างกันออกไปตามความเหมาะสม สำหรับผู้ป่วยที่อาการคงที่ หรือไม่มีอาการชัก การนัดตรวจติดตามอาการอาจจะไม่ถี่มาก ในขณะเดียวกันผู้ป่วยที่อาการไม่คงที่ หรือกำลังอยู่ในขณะปรับเปลี่ยนแผนการรักษา เช่นปรับเพิ่มหรือลดปริมาณยา หรือมีอาการข้างเคียงจากตัวโรคหรือจากยาที่รักษา แพทย์จะนัดติดตามอาการถี่ขึ้น เพื่อเฝ้าระวังอาการไม่พึงประสงค์ ดังนั้นจึงควรมาพบแพทย์ตามนัดหมาย ไม่ควรรอให้ยาหมดหรือซื้อยารับประทานเอง